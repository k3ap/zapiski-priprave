\naslov{Merjenje hitrosti programa}

Pogosto obstaja več možnosti, kako se lahko lotimo reševanja danega problema.
Če želimo najti najmanjši element v seznamu, lahko na primer pregledamo celoten
seznam in  si beležimo najmanjšega, ki smo ga našli do sedaj, lahko pa celoten
seznam uredimo po vrsti in nato izberemo prvi element.
Pričakujemo lahko, da se bodo različni algoritmi za reševanje istega problema
razlikovali tudi po tem, kako hitro problem rešijo.
Kako pa v računalništvu izmerimo hitrost? Če delamo samo na enem računalniku,
lahko izmerimo, konkretno koliko časa je program potreboval, da je zaključil
z delovanjem.
Na ta način lahko na primerih demonstriramo, da je nek algoritem boljši od
drugega; ko pa želimo naše rezultate deliti in primerjati z drugimi,
pa se ne moramo zanašati, da bodo imeli enako močen računalnik kot mi, in da
bodo njihovi testni primeri primerljivo zahtevni z našimi.
Dejansko so težave pri tem še hujše; na hitrost delovanja našega programa ne
vpliva samo strojna oprema računalnika (torej, kakšen procesor ima, koliko ima
spomina itd.), temveč tudi ostali programi, ki jih imamo hkrati odprte.
Če se želimo pogovarjati o hitrosti algoritmov, potrebujemo bolj abstraktno
orodje.
Na pomoč pride asimptotična zahtevnost.

Da določimo hitrost našega programa, moramo prvo določiti, katere spremenljivke
vplivajo na čas delovanja, ter kako je čas od njih odvisen.
Rezultat take analize zapišemo kot izraz v oklepaje, pred katere zapišemo
veliko črko O, takole: $O(\ldots)$.
Poglejmo si primer.

\fkoda{poglavja/asimptoticna-notacija/poisci-najmanjsega.cpp}

Funkcija \koda{poisci_najmanjsega} sprejme število $n$, ki pove dolžino seznama
\koda{arr}.
Po seznamu se nato enkrat sprehodi, in si ob tem beleži indeks najmanjšega
elementa, ki ga je do sedaj našla.
Razmislimo, katere vse različne operacije zgornji program opravi.
\begin{itemize}
\item 
  Večkrat med programom nastavimo neki spremenljivki novo vrednost.
\item
  V vsaki iteraciji zanke prištejemo 1 spremenljivki \koda{i}.
\item
  Poleg tega v vsaki iteraciji zanke tudi primerjamo \koda{i} z \koda{n},
\item
  dvakrat dostopamo do nekega elementa v seznamu,
\item
  ter ju primerjamo.
\item
  Na koncu še enkrat dostopamo do elementa v seznamu, ter ga vrnemo.
\end{itemize}

Vse naštete operacije same po sebi \emph{trajajo} $O(1)$ časa.
To pomeni, da se vedno izvajajo enako hitro, neodvisno od parametrov, ki jim
podamo (npr.~dve števili bomo vedno enako hitro sešteli, ne glede na to, ali
seštevamo $5 + 7$ ali $123456+984621$).
Rečemo tudi, da porabijo \emph{konstantno mnogo} časa.

Kolikokrat pa izvedemo te operacije?
Analizirajmo najslabši primer za naš program; če je seznam \koda{arr} padajoče
urejen.
Tedaj bomo v vsaki iteraciji zanke enkrat primerjali \koda{i < n}, dvakrat
dostopali do vseh elementov podanega seznama, enkrat primerjali
\koda{arr[min_idx] > arr[i]}, enkrat nastavili \koda{min_idx}, ter enkrat
povečali \koda{i}.
Zunaj zanke bomo nastavili \koda{min_idx} ter \koda{i} na začetni vrednosti, ter
še enkrat dostopali do elementa v seznamu.
Zanka se vedno izvaja za natanko \koda{n} iteracij; vedno vsak element pregledamo
enkrat.
Torej je celotna časovna zahtevnost našega programa $O(3 + 6n)$.
Ker pa za velike $n$ del zunaj zanke hitro postane nepomemben, ga ignoriramo, in
zanemarimo $3$ v časovni zahtevnosti.
Poleg tega ignoriramo tudi faktor $6$ pred členom $n$ -- ker tako in tako ne moramo
vedeti, kako hitre so operacije v zanki v primerjavi druga z drugo, te konstante
ne moramo natančno določiti.
Končna časovna zahtevnost našega programa je torej $O(n)$.

To je tudi najboljši možni algoritem za iskanje najmanjšega elementa v seznamu.
Če bi nek algoritem namreč deloval v hitrejšem času kot $O(n)$, bi moral
nekatera mesta v seznamu izpustiti; če tedaj algoritmu podamo seznam, ki ima
najmanjši element ravno na takem mestu, ga algoritem ne bo našel, in bo podal
napačen odgovor.

Pomembna opazka je, da hitrost našega algoritma ni odvisna od velikosti števil
v seznamu, temveč le od velikosti seznama.
Naslednji program prav tako poišče najmanjše število v seznamu, vendar je
konkretno počasnejši od zgornjega:

\fkoda{poglavja/asimptoticna-notacija/poisci-najmanjsega-slabsi.cpp}

V tem programu imamo dve zanki; ena se sprehaja po vseh možnih vrednosti števil
v seznamu, druga pa preverja, če je ta element dejansko v seznamu.
Vsakič, ko se zunanja zanka izvede enkrat, se notranja izvede \koda{n}-krat (v
najslabšem primeru), zunanja zanka pa se izvede \koda{(m+1)}-krat.
Torej je zahtevnost $O((m+1) \cdot n)$, oziroma $O(mn + n)$.
Člen $n$ v vsoti pa je v vseh primerih manjši od člena $mn$ ali njemu enako
velik, zato ga kot prej izpustimo.
Končna časovna zahtevnost drugega algoritma je torej $O(mn)$.

Spremenljivka tipa \koda{int} lahko hrani števila, velika do približno dve
milijardi -- v najslabšem primeru je $m$ torej približno $2 \cdot 10^9$.
Če prvi algoritem na nekem računalniku potrebuje eno sekundo, da se konča, bi
drugi algoritem v najslabšem primeru na istem računalniku potreboval več kot
šestdeset let.

Poglejmo si še nekaj primerov.
Naslednji program za vsako število v seznamu \koda{arr} poišče število števil
desno od njega, ki so večja.
Notranja zanka se v prvi iteraciji izvede $(n-1)$-krat, v drugi iteraciji
$(n-2)$-krat, v tretji $(n-3)$-krat, itd.
V zadnji iteraciji se sploh ne izvede.
Skupaj se koda znotraj notranje zanke ponovi tolikokrat:
\[
  (n-1) + (n-2) + \ldots + 1 + 0 = \frac{n(n-1)}{2}
\]
Spet ignoriramo konstanto $\frac{1}{2}$ ter člen samo z $n$, in pridemo do
zahtevnosti $O(n^2)$.

\fkoda{poglavja/asimptoticna-notacija/stevilo-vecjih.cpp}

Spodnji program preveri, če je število \koda{n} praštevilo.
Program ima eno zanko, ki se sprehaja toliko časa, dokler kvadrat spremenljivke
$i$ ne postane večji od $n$, oz.~dokler je $i \le \sqrt{n}$.
Zanka se torej izvede v $O(\sqrt{n})$.

% Zahvala Roku Lavriču za popravek v kodi
\fkoda{poglavja/asimptoticna-notacija/prastevilo.cpp}

\naslov{Klasifikacija}

Računalnik lahko v eni sekundi opravi približno $10^7$ operacij.
Da določimo, kako dober algoritem potrebujemo za rešitev neke naloge, lahko
preverimo omejitve vhodnih podatkov.
Spodnja tabela prikazuje nekaj pogostih časovnih zahtevnosti, ter pripadajoče
največje omejitve.
Z uporabo te tabele lahko vnaprej določimo, kakšno največjo časovno zahtevnost
mora imeti naš program, da reši določeno nalogo.

\begin{table}[h!]
  \centering
  \begin{tabular}{|c|c|c|}
	\hline
	Zahtevnost & Omejitev za \(n\) & Ime zahtevnosti \\
	\hline
	$O(1)$ & brez & \emph{konstantna} \\
	$O(\log n)$ & zelo visoka & \emph{logaritemska} \\
	$O(\sqrt{n})$ & $10^{14}$ & \emph{korenska} \\
	$O(n)$ & $10^7$ & \emph{linearna} \\
	$O(n \log n)$ & $10^6$ & \\
	$O(n^2)$ & $10^4$ & \emph{kvadratna} \\
	$O(n^3)$ & $300$ & \emph{kubična} \\
	$O(2^n)$ & $20$ & \emph{eksponentna} \\
	\hline
  \end{tabular}
\end{table}